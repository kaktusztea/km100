# Képzettségrendszer

⚜️ [Nyitóoldal](start.md)

→ [TODO/ISSUE képzettségrendszer](https://github.com/kaktusztea/km100/wiki/TODO.ISSUE.kepzettsegek)

- [Képzettségek kategóriái](#képzettségek-kategóriái)
- [Képzettségek növelése](#képzettségek-növelése)
- [Képzettségek pontigényei](#képzettségek-pontigényei)
  - [Képzettségek követelményei](#képzettségek-követelményei)
  - [Karakter Pontok elosztása](#karakter-pontok-elosztása)
- [Képzettségpróba](#képzettségpróba)
  - [Vállalás](#vállalás)
  - [Próba biztos tudásból](#próba-biztos-tudásból)
  - [Próba képzetlenül](#próba-képzetlenül)
  - [Összetett képzettségpróba, Másodlagos próbadobások](#összetett-képzettségpróba-másodlagos-próbadobások)
  - [Összhangok](#összhangok)
  - [Sérülés hatása képzettségpróbára](#sérülés-hatása-képzettségpróbára)

Mikor a játékos megalkotja karakterét, amellyel Ynev világán kalandozni fog, meghatározza azokat az ismereteket, jártasságokat, amelyeket az - addigi élete során - elsajátított. A **km100** rendszere a fentieket a Képzettségek, Fortélyok és Hátterek tanulásával szimulálja. Ebben a fejezetben a Képzettségekkel fogunk foglalkozni. Minden Képzettséget egy számértékkel jellemzünk, amelyből kiderül, tulajdonosa mennyire jártas az adott témában.

Ez az érték a karakter életútja során - a megszerzett tapasztalatoknak hála -, növekedhet, amely fejlődést a játékos Karakteralkotó Pontjai (`KP`) elosztásával jelenít meg.

## Képzettségek kategóriái

A képzettségeket kategóriákra bontjuk aszerint, mennyire átfogóak, mekkora ismeretanyagot ölelnek fel, tehát **nem** tanulásuk „nehézsége" szerint próbálunk különbséget tenni! Két kategóriát különbözetünk meg:

> 🔴 Átfogó, 🔵 Átlagos

| Képzettség kategória | Például           |
| -------------------- |:----------------- |
| 🔴 **Átfogó**        | Történelemismeret |
| 🔵 **Átlagos**       | Emberismeret      |

Az `Átfogó` képzettségek jellemzője, hogy általános, szerteágazó, kiterjedt tudást nyújtanak az adott területen. Éppen ezért tanulásuk is tovább tart, ami meg is látszik a magasabb `KP` igényen.

Az `Átlagos` képzettségek már jóval konkrétabb, - így gyorsabban tanulható - tudást takarnak (így KP igényük is alacsonyabb), egy konkrét feladatkörrel foglalkoznak, viszont azon belül mindennel.

---
## Képzettségek növelése

A karakterek fejlődése természetesen nem lehet ugrásszerű, meg kell őriznünk a folyamatosság illúzióját szintlépéskor, el kell kerülnünk, hogy egy 3. szintű karakter 12-13-as értékekkel rohangáljon. Ugyanakkor fontos színesítő, ha egy 1. szintű karakter egyes területeken kitűnik társai közül. Általános szabályok:

- A **Primer** (harci és misztikus, és náhány választott) képzettségek szintje legfeljebb (`szint+3`) lehet
- A **Szekunder** (többi) képzettségek értéke pedig legfeljebb (`szint+6`) lehet
- Szintlépéskor legfeljebb `2-vel` növelhetőek a képzettségek, kivéve, ha `0`-ról akar valaki egy képzettséget tanulni. Ilyenkor szintlépéskor maximum `3.szintre` növelheti egy lépésben az ilyen képzettséget.
- A képzettségek egyes kiemelt szintjeinek is lehetnek követelményei! Magas szinten főleg.

---
## Képzettségek pontigényei

A fejlődés Karakter Pontba (`KP`) kerül. A KP szimulálja az egyes képzettségek elsajátítására fordított tanulás „egységnyi mennyiséget". Hogy a korábban ismertetett két kategóriának (Átfogó, Átlagos) adott szinten mekkora a KP igénye, azt az alábbi táblázat adja meg:

| Fokozat     | Képzettség Szint | 🔴 Átfogó |       | 🔵 Átlagos |       |
| ----------- | :--------------: | :-------: | :---- | :--------: | :---- |
|             |        1         |     6     | +6KP  |     4      | +4KP  |
|             |        2         |    10     | +4KP  |     6      | +2KP  |
| Novícius    |        3         |    16     | +6KP  |     9      | +3KP  |
|             |        4         |    24     | +8KP  |     13     | +4KP  |
|             |        5         |    34     | +10KP |     18     | +5KP  |
| Kismester   |        6         |    46     | +12KP |     24     | +6KP  |
|             |        7         |    60     | +14KP |     31     | +7KP  |
|             |        8         |    76     | +16KP |     39     | +8KP  |
| Mester      |        9         |    94     | +18KP |     48     | +9KP  |
|             |        10        |    114    | +20KP |     58     | +10KP |
|             |        11        |    136    | +22KP |     69     | +11KP |
| Nagymester  |        12        |    160    | +24KP |     81     | +12KP |
|             |        13        |    186    | +26KP |     94     | +13KP |
|             |        14        |    214    | +28KP |    108     | +14KP |
| Élő legenda |        15        |    244    | +30KP |    123     | +15KP |

A `KP igény` fokozatosan nő, tehát `1`-ről `2`-re sokkal könnyebb fejlődni, mint mondjuk `4`-ről `5`-re. Átfogó és Átlagos képzettségben hagyományos tanulással `legfeljebb 13`-ig lehet fejlődni. `14`-es és `15`-ös szintre csak úgy juthat el a karakter, ha a képzettséggel kapcsolatos, nagyon ritka titkos tudásra tesz szert. Ez kaland alapja is lehet!! Például megszerezni a "*Gyógyító Érintés Tudományának Titkos Fóliását*" (**Orvosláshoz**).

A másik felső korlát lehet az adott kultúra fejletlensége, vagy korlátai. Például egy primitív nomád törzs kuruzslója nem fejlődhet **Vajákosságban** `6`-os érték fölé, mert nincs olyan forrás, ahonnan a hatékonyabb módszereket megtanulhatná. A KM mindig vegye figyelembe az adott körülményeket és fejlődési lehetőségeket.

---
### Képzettségek követelményei

Nem csak a Fortélyoknak, a Képzettségek egyes szintjeinek is lehetnek követelményei. Ez persze nem minden Képzettségre igaz, de van, ahol szükséges. Ezek általában egyes Tulajdonságok megkövetelt értékei.

Ha egy képzettség egy bizonyos fokának eléréséhez szükség van valamilyen teljesítendő követelményre, akkor azt az adott képzettség leírásánál részletezzük.

---
### Karakter Pontok elosztása

A karakteralkotás fejezetben ismerettük a [Karakter Pontok](https://github.com/kaktusztea/km100/blob/master/md/010_karakteralkotas.md#karakter-pontok-kp-elosztása) (KP) értékének számítását. A képzettségek „vásárlása" is ezekből történik.

---
## Képzettségpróba

Vesszük az adott szituációban épp szükséges Tulajdonság értékét (KM mondja meg, hogy melyiket), hozzáadjuk a Képzettség értékét, majd dobunk `k10`-es kockával és a fentieket összeadjuk. Ha a kapott szám nagyobb, vagy egyenlő a Célszámmal, akkor a próba sikerült.

```
Tulajdonság + Képzettség + k10   vs.  Célszám
```

| Képzettségpróba<br /><sub>(dobás k10-el)</sub> | Célszám  |
| ------ | :-----: |
| Könnyű          | 6  |
| Átlagos         | 9  |
| Nehéz           | 12 |
| Nagyon nehéz    | 15 |
| Rendkívül nehéz | 18 |
| Emberfeletti    | 21 |

Ha a KM úgy látja, hogy az adott próbánál több Tulajdonság is szerepet játszik, akkor a szükséges Tulajdonságok átlagával kell számolni.

---
### Vállalás

A Vállalás azt jelenti, hogy (ha a KM is beleegyezik) képzettségpróba esetén kaphatsz legfeljebb `+3` bónuszt a próbára - Te döntöd el mennyit. Minél többet vállalsz, annál nagyobb veszélynek teszed ki magad. Ugyanis a próba előtt „Vállalás próbát" kell dobni:

```
k6 vs. (a vállalás értéke)
```

> **Fontos**: a Vállalás értéke nem haladhatja meg képzettséged aktuális értékét!

Ha `k6`-on a Vállalás értékével megegyezőt, vagy kisebbet dobsz, akkor kritikus, halálos hibát vétesz és természetesen nem dobhatsz képzettségpróbát se. Ebből látszik, hogy vállalni csak nagyon fontos, ritka esetben van értelme. Úgy foglalhatjuk össze, hogy mikor vállalsz, olyankor megpróbálkozol valami olyan dologgal, ami hatékonyabb, mint jelenlegi tudásod, de még nem gyakoroltad be rendesen (pl. csak ellested a mesteredtől), így a rontásra is nagyobb az esélyed.

A fenti példánál maradva egy 2-es Vállalás esetén már a következőképpen fest a próba:

```
2 (Ügyesség) + 5 (Mászás) + 2 (Vállalás)+ k10   vs.  15 (Nagyon nehéz)

Azaz: (9+k10)  vs  15
```

Ez sokat dob az esélyeken, de megvan a rizikója is: ha a fenti karakter a dobás előtt a Vállalás-próbánál k6-on 1-et, vagy 2-t dob, akkor Halálos hibát vét!

> **Fontos**: összetett, több dobást igénylő képzettségpróbánál nem alkalmazható Vállalás! (pl. megmászni a nagy hegyet).

---
### Próba biztos tudásból

Bizonyos képzettségeket csak biztos tudásból lehet megpróbálni, nincs lehetőség képzettségpróba dobására. Tipikusan a „Tudok-e valamit róla?"-jellegű határozottan eldönthető esetekben. Ilyenkor a KM dönti el, hogy az adott képzettségszinttel az adott feladat megoldható, avagy sem.

---
### Próba képzetlenül

```
→ +3 a próba nehézségére
→ Fizikai képzettségeknél nincs büntetés
```
Ha a karakter egyáltalán nem jártas az adott képzettségben (vonatkozó értéke nulla), akkor - ha a képzettség leírásánál engedélyezett a képzetlen dobás - ugyanúgy próbát dob, mint bárki, de a **célszám `3`-al emelkedik**. Fizikai képzettségeknél **nem jár** a `3`-as, célszám emelő büntetés.

Ha az adott képzettséget nem lehet képzetlenül megpróbálni, akkor a KM egyszerűen megtagadja a próbát, automatikusan sikertelennek véve azt.

---
### Összetett képzettségpróba, Másodlagos próbadobások

Ha a karakternek egy olyan összetett feladatot kell elvégeznie, ami nem intézhető el 1db dobással (pl. megmászni egy hegyet, vagy rettentő magas várfalat, esetleg órákon keresztül verset szavalni), akkor igazságtalan lenne a maximális nehézséget többször megdobatni vele, hiszen így drasztikusan lecsökken az esélye a sikerre. Ilyenkor a következő módszert használjuk:

- A játékos dob egy próbát az indokolt maximális nehézségre (pl. „Nagyon nehéz" (`Célszám:12`))
- Ezután dob több (a KM dönti el, hány) próbát **1 fokozattal (-3 célszám) alacsonyabb nehézség ellen**. Pl. (`2db Nehéz próbát`). Így a siker eloszlása sokkal fokozatosabb és a biztos tudást is jobban jutalmazzuk, valamint elkerüljük, hogy egy kezdő - csak azért, mert szerencséset dobott - egy hosszú, részletes, tudását jóval meghaladó feladatot „véletlenül" megcsinálhasson.
- Hogy a másodlagos dobásból hány kell, az főleg attól függ, hogy a feladat „milyen hosszú", mennyire „többlépcsős".
- Ha nagyon finom bontást akarunk, akkor `akár 2 fokozattal` (-6  célszám) alacsonyabb nehézségre is dobathatunk akár így is: Nagyon nehéz (1db), Nehéz(1db), Átlagos (1db).

> Példa ⚡ Megmászni egy 200 ynevi láb magas, omladékos hegyet

- Tetves, a tolvaj `Mászás képzettsége: 7`, `Ügyessége: +2` , így `8+2=9`-re dob majd rá `k10`-el.
- A próba „Nagyon nehéz" (`Célszám: 15`)
- Mivel az út hosszú, nem intézhető el a dolog 1db dobással, a KM `2db Másodlagos próbát` ír elő.
- Ekkor a próbák célszámai: `15`, `12`, `12` (azaz `50%`, `80%` és `80%` esély a sikerre). Ezzel kb. `30%`-a van a teljes feladat sikerére (`0.5 x 0.8 x 0.8`). Látható, hogy az összetettebb feladatok nagyobb fokú biztos tudást igényelnek.
- Tehát a próbák:

```
- 1x Nagyon nehéz (15)
- 2x Nehéz        (12)
```

⭕ **TODO**: Kidolgozni további példákat⭕

---
### Összhangok

Vannak olyan esetek, amikor egyes képzettségek ismerete helyettesítő segítséget nyújthat más képzettségek használatakor. Az ilyet nevezzük Összhangnak.

Attól függően, hogy mennyire kapcsolódik a „kiegészítő" képzettség az adott feladathoz, annak `1/3`-a, vagy `1/5`-e helyettesíthető be az elsődleges képzettséghez:
- Erős összhang: (`1/3`)
- Közepes összhang: (`1/5`)

Tehát:

```
- Ha erősen kapcsolódik:    (szint/3) működik behelyettesítő értékként
- Ha közepesen kapcsolódik: (szint/5) működik behelyettesítő értékként
- Maximum elérhető szint Összhangokkal: 5
- lefelé kerekítünk
```

A fentieknek csak kismesteri (`6`.) szint **alatt** van csak értelme, azaz a helyettesítő képzettség(ek) legfeljebb `5.szintig` adhatnak helyettesítő értéket.

❗**Fontos**: a helyettesítő értékek NEM adódnak hozzá a helyettesített képzettséghez, kiváltják azt.

#### ⚡Példa-1: Nyomozás összhangokkal

A karakter egy bűntény helyszínén gyanús személyekkel találkozik. Kikérezné őket, **Nyomozás** képzettségpróbát kéne dobnia. Mivel **Nyomozás** képzettsége csak `2.szintű`, ezért egy kapcsolódó képzettsége segítségére támaszkodik, amiben sokkal járatosabb és le is fedi az aktuális szituációban szükséges ismeretet. A KM az adott helyzetben ezt jól megindokoltnak látja, így engedélyezi.

- Nyomozás `2.szint`
- Emberismeret: `9.szint`  (Erős Összhang Nyomozás képzettséggel)

Ebben az esetben az **Emberismeret** képzettség az, amely helyettesítő képzettségként működik. Mivel a jelen próbához az **Emberismeret** erősen kapcsolódik, ezért annak `1/3`-a működhet **Nyomozás** képzettségként (a próba idejére): `9/3 = 3`

Tehát a próbát `3 + Érzékenység  vs  Próba célszám` értékekkel dobja.

#### ⚡Példa-2: Történelemismeret összhangokkal

- Történelemismeret - `0.szint`
- Vallásismeret - `12.szint` (Erős Összhang Történelemismerettel)

Ekkor a **Vallásismeret** `12/3 ~= 4` értéket szolgáltat.

Tehát a próbát `4 + Emlékezet  vs  Próba célszám` értékekkel dobja.

---
### Sérülés hatása képzettségpróbára

Ha megsérül a karakter, képzettségpróbáira levonások járnak. Hogy mennyi, az attól függ, hogy melyik [sebesülés kategóriában](060_01_eletero.md#sebes%C3%BCl%C3%A9s) van, illetve hogy fizikai mozgást igénylő, vagy nem igénylő képzettségét teszi próbára:

|      | S1  | S2 | S3 | S4 |
| ---- | :----: | :----: | :----: | :----: |
| **fizikai** | -  | -2 | -4 | -6 |
| **egyéb**   | -  | -  | -1 | -3 |

---
